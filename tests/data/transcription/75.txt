(<hi rend="i">Partie inférieure des lettres</hi>) CHI(rographe).
Sacent tout chil qui cest escript veront u oront que par devant les jurés de cattel de le ville
de Valenchiennes chi desoubz nommés se comparut personnelment Jehans Bonnés, filz
Pierre Bonnet l’ainsnet, et la endroit ils lidis Jehans, de se boine et francque volentet, sans
constrainte, a congneult avoir eus et receus doudit Pierre Bonnet sen pere toute telle
somme de deniers et tout ce entirement que en biens meubles, joyaux, catteux et rentes a
viage ils lidis Pierres Bonnés prommis et en convent lui avoit a donner comme en don et
prommesse de mariage avoecq demiselle Pieronne d’Angriel, s’espeuse ; et pour tout de
tous yceux dons et prommesses, avoecq ossi de toutes et quelconcques aultres coses
rewardans meubles et catteux dont ils, lidis Jehans Bonnés, avoit peus, savoit ne saroit a
faire quelque demande u poursuilte a sendit pere, comment ne en quelle maniere que ce
fust u peuwist y estre, pour tout le temps passet jusques au jour de le datte de cest escript,
il s’est tenus et tient des maintenant dou tout pour bien contens, et de ce il a quittet et
quitte clamet bien et souffissanment ledit Pierre Bonnet sen pere, tous ses biens, ses hoirs
et sen remanant a tousjours. A ceste quittance faire si que dit est furent comme juret de
cattel Jehans dou Pont de pierre, Jehans li Comtes dis dou Buissoit et Jehans Gervaise ; et
par non de juret et par nom de tesmoing en furent appiellet. Che fu fait l’an mil IIII<hi rend="sup">C</hi> et
XXX, le darrain jour dou mois d’octombre.
(<hi rend="i">Note dorsale</hi>) Chiux escrips est Pierre Bonnet le pere.