A toz ceus qui ces presentes leitres verront et orrunt, le ballif de Cotentin, salu. Sachez
que, par devant nos establi, mon seignor Oliveir Avenel, chevalier, requenut que il est
tenu a rendre a fin et a torjors au prior et au covent des nonains de Mortaing quatre livres
et cinc souz de torneis de rente annel chescun an des ore en avant, a la feste saint Michel
en setembre, que ledit chevalier lor a donné et aumorné en prope aumorne, por le salu de
s’arme, a aver et a porseer ladite rente audit prior et au covent deudit chevalier ou de ses
heirs, c’est a savoier sus son molin de Chalandreu, en tele meneyre que, se ledit chevalier
poet trover ou il lor peust eschangier ladite rente dedenz un an en autre leu convenable
ou il peusent fere lor justisse por ladite rente, il le porreit fere sanz contredit de iceus
religios. Et se ledit Oliver ou ses heirs defalloient de paer ladite rente au terme devant
nomé, ledit prior et le convent ou lor quemandement portant ces leitres porraint prendre
le grant fer et le petit deudit molin, sanz contredit de icelui Oliver ne de ses heirs, juques a
tant que eus fussent paez de lor rente. Et sunt tenuz ledit Oliver et ses heirs defendre et
garantir ladite rente audit prior et au convent contre toz, et a eschanger en lor prope
heritage, se mestier en estet. En tesmoing de laquele chose nous avon seelés ces presentes
leitres deu seel de la ballie de Cotentin, oveuques le seel audit Oliver, sauf le droit nostre
seignor le roi et autrui. Ce fu fait en l’an de grace mil dous cenz seissante et quinze, eu jor
de mardi aprés la mé caresme.