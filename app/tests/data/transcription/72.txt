Universis presentes litteras visuris, magister Ph[ilippus] de Caturco, officialis curie
reverendi patris domini Ottoboni, Sancti Adriani dyaconi cardinalis, Remensis
archidiaconi, salutem in Domino. Noveritis me, anno Domini M° CC° L° quinto, feria
tercia post Trinitatem, litteras reverendi patris Th[ome], Dei gratia Remensis
archiepiscopi, vidisse in hec verba :
« Th[omas], Dei gratia Remensis archiepiscopus, dilectis filiis universis christianitatum
decanis ac presbiteris per civitatem et dyocesim Remensem constitutis ad quos presentes
littere pervenerint, salutem in Domino. Mandamus vobis precipientes auctoritate
presentium quatinus singuli in officiis vestris moneatis omnes illos quos lator presentium
vobis nominabit ut infra octo dies post monicionem vestram, <e> scabinis Remensibus vel
eorum mandato satisfaciant competenter de eo quod eis est impositum occasione taillie
facte Remis per taxatores taillie sub eorum juramento. Quod si facere noluerint et causam
racionabilem non allegaverint quare hoc facere minime teneantur, ipsos extunc
excommunicetis et excommunicatos publice nuntietis ; quam si allegaverint et solvere
noluerint, ipsos pro voluntate latoris presentium ad diem peremptorium et competentem
citetis coram nobis super hoc quicquid voluerint allegaturos et juri quantum debuerint
parituros. Et quicquid super hoc feceritis nobis sub pena suspensionis rescribatis. Datum
anno Domini M° CC° L° quinto, feria quinta post dominicam qua cantatur Cantate.
Reddite litteras. Durent usque ad voluntatem nostram et non ultra. »
(<hi rend="i">Signé :</hi>) H. de Sing[…].