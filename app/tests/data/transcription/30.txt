La vida

Perdigons fon joglars e saup trobar e viular trop ben ;
e fon de l’evescat de Gavaudan d’un castel q<ex>e</ex> a nom
Lesperon
e fon fills d’un paubre homen
qe era pescaire ;
e p<ex>er</ex> son sen e p<ex>er</ex> son trobar
poiet en gran pretz <ex>et</ex> en
gran honor,
tant qe.l dalfins d’Alvernge lo tenc per son cavallier
e.l vestic e l’armet ab se lonc temps
e.il donet terra e renda.
E tuich li baron e.il prince li fasiant trop grand honor.
Lonc temps ac de grans bonas aventuras
mas mout li camieron pois las bonas aventuras e vengron li
las malas
qez el p<ex>er</ex>det los amics e las amigas e.l pretz e l’onor e
l’aver
e pois el se rendet en l’orden de Cistel e lai moric.
Et aqui son escriutas de las soas canssos.

La canso

Tot l’an mi ten Amors d’aital faiso
cum estai cel q’a.l mal dond s’adormis
e morria dormen, tant es conquis,
en breu d’ora, entro c’om lo ressida ;
atressi m’es tals dolors demedida
qe.m don’Amors que sol no.m sai ni.m sen,
e cuich morir ab aqest marrimen,
tro qe m’esfortz de far una chansso
qe.m resside d’aqest tormen on so.
Ben fetz Amors l’usatge del larro
qand encontra cellui d’estraing pays
e.il fai creire c’aillors es sos camis,
tro qu’el li ditz : « Bels amics, tu mi guida »
et enaissi es mainta gens trahida
qe lai.l mena on puois lo lia e.l pren ;
et eu puosc dir atressi veramen
qez eu segei Amor tant co.il saup bo,
tant mi menet tro m’ac en sa preiso.


E te.m lai pres on non trob rezensso
mas de ma mort, c’aissi lor abellis
entre midonz et Amors cui sui fis :
lor platz ma mortz e lor es abellida,
mas eu sui cel que merce no lor crida
plus cum fai cel q’es liuratz a tormen
que sap que plus no.il valria nien
clamar merce, aia tort o razo :
per q’eu m’en lais qe mot non lor en so.

Pero non sai cal me fassa o cal no,
pois per mon dan m’engana e.m trahis,
Amors vas cui estau totz temps aclis
al sieu plazer, c’aitals fo m’escarida ;
e tengr’o trop a paraula grazida
sol no.m mostres tant brau chaptenemen ;
mas sill s’aunis pe.l mieu dechazemen,
ben fai semblan qe m’aia cor fello,
qe per mon dan non tem far mespreiso.

E fatz esfortz s’ab ira joi mi do
mas en aisso.m conort e m’afortis
contra.l desir en c’Amors m’a assis ;
aissi cum cel c’a bataill’aramida,
qe sap de plan sa razos es delida
qand es en cort on hom dreich no.ill consen,
et ab tot so si.s combat eissamen
mi combat eu en cort on no.m ten pro

qe Amors m’a forjutgat non sai co.

Ai ! Bel Esper, pros dompna issernida,
tant grans dreitz es si d’Amor mal mi pren
car anc de vos mi parti, las, dolen,
per cel’una qe ja no.m tenra pro,
anz m’aucira en sa doussa preiso.